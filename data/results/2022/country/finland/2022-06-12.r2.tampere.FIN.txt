http://www.int505.fi/2022/06/16/kisaraportti/

Tuomas Laurila 16.06.2022


Tampereen Regatta

Kanuunan paukahdus säikäytti 505, Vikla ja 2.4m purjehtijat
kipparikokoukseen Tampere Regatassa 11.6.2022. Paikalla oli
vakiomiehityksellä Mustikka ja Pinkkiviiva, deja ju miehistö Tumppi ja
Timo Au Pairilla ja uudet kokelaat Inka ja Antti sekä Clarence ja Juha.
Tuuli oli järviolosuhteisiin nähden tasaista 5m/s ja puuskat 7m/s.
Aurinko paistoi koko viikonlopun yhden saderintaman säestyksellä
lauantaina. Viisi kolmenkierroksen starttia lauantaina ja sunnuntaina
toimivat hyvänä pohjana hioa manöövereitä ja roolitusta veneissä. Tämä
näkyi selkeästi lähtölinjalla. Lauantaina oli kokemuksella tilaa ottaa
hyvä startti, ja ajaa vauhdilla puuska-alueisiin. Sunnuntaina
otettiinkin sitten varaslähtöjä ja takaisin kutsuja.

Lauantaina neljännessä lähdöllä sadealue pyyhkäisi rata-alueen yli
keventäen tuulta viidenteen lähtöön. Au Pairilla ja Pinkkiviivalla
tankkikelin trimmi oli kohdallaan, ja pääsivät muilla karkuun heti
lähdön jälkeen. Tuulen noustessa Mustikka ja Clarence onnistuivat
tavoittamaan Pinkkiviivan ja nähtiin tiukka myötätuulimaaliintulo, jossa
kolme venettä olivat nipussa 50 m ennen maalia. Pinkkiviiva vei pisimmän
korren, Mustikka kolmas ja Clarence neljäs. Lauantain jälkeen
kokonaistilanne oli Mustikka, Au Pair, Pinkkiviiva ja Clarence samoissa
pisteissä ja Inka. Lauantai oli todella hieno 505päivä vesillä. Tähän
yhtyi uuden venekunnan Anttikin toteamalla, että miksi en ole aloittanut
505 purjehdusta aikaisemmin.

Antin ja Timon poistuessa lauantaina Tampereelta, Inka otti komennon Au
Pairissa sunnuntaina. Inka näytti nopeasti Pinkkiviivalle ja
Clarencelle, että kakkossijan on hänen parantamalla lähtösijoituksiaan
lähtö lähdöltä. Pinkkiviivalla kakkossija kävi varmasti mielessä
voitettuaan sunnuntain toisen startin.

Mustikan strategia vauhdilla tuulialueisiin, vaikka periä ottamalla
toimi hyvin koko viikonlopun – muiden ajaessa ylemmäksi vähän hitaammin.
Au Pair oli toinen ja Pinkkiviiva kolmas.

Järjestäjät pitivät lähdöt kellon tarkasti 20 min, jota oli hyvä käyttää
apuna, jos ei ollut varma monesko kierros oli menossa. Oli myös hieno
kuulla kanuunan pauketta maaliin saapuessa.

Tatu & Ville

Ohessa luokkaan ihan uutena tulleen parivaljakon näkökulmasta raporttia
ja tunnelmia Tampereen kisoista:

Meillä tie Tampereelle alkoi siitä, kun viime syksynä erilaisten
pohdintojen jälkeen tarrasimme kiinni tilaisuuteen ostaa myyntiin tullut
käytetty ja purjehdusvalmis five. Tässä ostajakaksikossa kumpikin on
aloittanut purjehduksen aikuisena köliveneillä, eikä kumpikaan ole
purjehtinut jollalla. Tästä huolimatta ja oikeastaan tästä syystä meitä
kutkutti ajatus haasteesta ja mahdollisuudesta kehittää
purjehdustaitoja. Olimme myös kuulleet, että luokassa on mm. aktiivisia
harrastajia ja meidän siihenastisen purjehdusten näkökulmasta monia
uusia ulottuvuuksia, kuten säännöllisiä kisareissuja tarjolla halutessa.
Niinpä marraskuussa tehtiin venekaupat.

Tampereen kisoihin lähdettiin suurella innolla ja jännityksellä. Kisat
olivat meidän ensimmäiset kisat fivellä, ja ehkä kolmas kerta fivellä
vesillä. Vaikka aiemmat vesikerrat Helsingin edustalla oli tehty varsin
leppoisissa olosuhteissa, olimme kyllä silti jo vähän ihmetelleet, että
eikö tätä venettä kaadetakaan niin helposti. No. Hyvin pian kisojen
alettua sitä kaatumispuolta sitten jo otettiinkin meidän veneessä
haltuun. Ensimmäisenä kisapäivänä lauantaina oli voimakkuudeltaan ja
suunnaltaan todella vaihtelevia tuulia – kuulemma Tampereen olosuhteiksi
tasaiset, mutta meille kahdelle melkein liialliset. Uintireissujen
lisäksi olimme muita veneitä ainakin kierroksen jäljessä, emmekä ajaneet
yhtäkään lähtöä loppuun. Eli alkoi kuulostaa ihan siltä, mitä olimme
etukäteen odottaneetkin. Useampia kylpypulahduksia otettuamme päätimme
lähteä rantaan, ennen kuin voimat loppuisivat kokonaan. Mutta rannassa
hymystä ei tullut loppua. Meille jäi kokonaisuutena todella hyvä fiilis
päivästä. Onnistumisia haettiin sillä kertaa mm. siitä, että vene
saatiin nopeasti takaisin vedestä pystyyn. Olimme myös todella otettuja
siitä, miten hyvin meidät otettiin uutena vastaan. Apua ja vinkkejä
jaettiin runsaasti, tunnelma oli leppoisa ja puitteet kisoille kaikkine
järjestelyineen upeat. Jossain välissä kisoja ehdimme sentään vähän
vilkuilla, miltä muiden fivejen purjehdus näytti. Se oli niin hienon
näköistä, että tuli mieletön hinku jatkaa omalta osaltamme harjoituksia.
Viikonlopun aikana muiltakin kisoja seuranneilta tuli yleisesti
kommentteja siitä, että veneiden menoa oli hienoa seurata.

Lauantain kisapäivän päätteeksi oli kaksikon toiselle osapuolelle osunut
samalle päivälle tärkeä juhlatilaisuus Helsingissä. Niinpä meidän vene
pakattiin sillä erää heti lauantain kisapäivän päätteksi kärryyn ja
toinen kaksikosta lähti ajelemaan takaisin Helsinkiin. Toinen taas jäi
Tampereelle ja vietti mukavan illan kisailijoiden seurassa. 

Sunnuntaita varten oli sovittu, että Tampereelle jäänyt tulokas hyppää
sunnuntaiksi konkariveneeseen hakemaan oppia.  Aurinkoisena
sunnuntaiaamuna konkariveneen edustaja ilmestyikin kuivapukuvarustukset
mukanaan rantaan.

Sunnuntaille oli ennustettu isoja eroja perustuulen ja puuskien välille,
ja reippaita puuskia.  Lopulta sunnuntain keliennuste ei kuitenkaan
onneksi sellaisenaan toteutunut, vaan keli oli rauhallisempi ja
(jälleen Tampereen keliksi) kohtuullisen tasainen. Vesille lähdettyämme
saimme veneessä lopulta tietynlaisella järjestelyllä menoa sen verran
rauhoitettua, että osallistuimme kaikkiin viiteen lähtöön. Yhtäkään
kertaa ei uitu. Lisäksi onnistuimme lopulta jopa säilyttämään
konkariveneen lauantaina pohjustaman mitalisijan. Kaiken kaikkiaan siis
hyvin monipuolinen ja opettavainen viikonloppu!

Tämä parivaljakko kiittää ja kumartaa Tampereen kisajärjestelyistä ja
seurasta! Olemme todella iloisia, kun päätimme lähteä tähän mukaan.
Vesillä nähdään!

Inka & Antti

