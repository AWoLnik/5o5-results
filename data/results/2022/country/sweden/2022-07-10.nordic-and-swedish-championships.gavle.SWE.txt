Int.505 förbund Sverige
https://www.facebook.com/int505sweden/posts/pfbid036UT4N7UADWnvdP5zdMdPVQU4yaHkELbTpo6aGQVCjiDtTBdZwPNdetvcZJ9dpjF4l

Malin och Johan svenska mästare men bröderna Bojsen-Möller vann NoM

Nordiska och svenska mästerskapen i 505 avslutades på söndagen i Gävle.med tre
seglingar i lätta vindar.

När segling 9 startade blåste det NV 2-4 m/s. Peter Bökmark/Martin Persson tog
ledningen på första kryssen och drygade ut denna i mål. Jörgen och Jacob
Bojsen-Möller seglade upp sig till andra plats före Tomas Berg/Johan Calvert på
tredje. Fredrik Hansson/Sven Flood gjorde sin bästa segling och blev fyra före
Ebbe Rosén/Olle Wenrup på plats fem. Malin Broberg/Johan Röök var 8:a och blev
hare i nästa segling. När halva fältet gått i mål började vinden mojna och till
slut var det fyra båtar som inte klarade tidsgränsen, 15 minuter efter
vinnaren.

Vinden kom tillbaka, men nu med ny riktning NO. Segling 10 blev spännande. Det
blev en kamp mellan Peter och Martin och Per och Lars Wester. Per och Lars gick
segrande ur kampen och vann. Malin och Johan låg en bra bit ner i fältet när
sista länsen började. De satsade på en skärning på styrbordssidan när alla
andra gick på babords sida. Vinden var gynnsam för dem och i full planing och
seglade de förbi alla utom de två första. En trea med mersmak. Fyra blev
Bojsen-Möller och femma Tomas och Johan. Ebbe och Olle slutade sexa och därmed
var deras chanser till seger på SM nästan borta. I och med den 10:e seglingen
får två seglingar räknas bort. Vinden dog igen precis när sista båt gått i mål. 

Seglingsledaren flyttade banområdet närmare land och sköt upp seglingarna – ett
mycket klokt beslut visade det sig. Ca 45 min senare fanns det en ny fin bris
från NNO och segling 11 kunde starta. Flera team hade då gett upp och satsat på
att det inte skulle bli någon mer segling. Vid kryssmärket ledde Didrik
Dahlström/Joel Jelf. De höll den ledningen ett helt varv och slutade femma i
mål – starkt. Tomas Berg/Johan Calvert såg ett tag ut som vinnare i seglingen,
men återigen kom Malin och Johan starkt på slutet och seglade hem
förstaplatsen, vilket gav dem totalsegern i SM. Tomas och Johan blev tvåa, Per
och Lars trea och Peter och Martin fyra. Bojsen-Möller avslutade med en
sjätteplats, men det räckte för NoM-vinst.

Totalt blev det således dansk seger i Nordiska mästerskapen genom Jörgen och
Jacob Bojsen-Möller från Hellerup. De fick 23 poäng. Malin Broberg/Johan Röök,
BKSS, var tvåa på NoM och vann SM på 28 poäng. Deras mesta träningskompisar,
Peter Bökmark/Martin Persson, BKSS, blev trea på NoM och tvåa på SM. Trea på SM
kom Ebbe Rosén/Olle Wenrup, MKS på 37 poäng. Därefter kom Per och Lars Wester,
BKSS, på 48 poäng, samt på sjätte plats i NoM, fjolårets mästare, finska teamet
Rosemarie Hartman/Tuomas Laurila, EMK.

Gefle SS kallade hela arrangemanget No Emission Race, med mycket
kringaktiviteter för att peka på vikten av att ta vara på Östersjön och vår
miljö. Det var folkfest på land samtidigt som seglarna bjöds på jättebra
tävlingar på vattnet. Seglarnas landarrangemang var otroligt generöst,
invigningsfest, regattamiddag, after sail md korv och dryck vare dag, levande
musik och mycket mer. Stort TACK Gefle SS med alla duktiga funktionärer.

Alla resultat på: https://www.sailwave.com/results/NoemissionRace505.htm
