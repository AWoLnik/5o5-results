https://sundetregatta.blogspot.com/2022/05/en-race-rapport-det-ar-pa-baggen-det.html

torsdag 26 maj 2022

En race rapport, det är på Baggen det händer, i alla fall i 505

Jag minns inte när jag seglade på Baggen sist och hur det var. Baggens
rykte är dock hyfsat mytomspunnet och jag fick ställa in mig på att det
här blir svårt. Kraftiga vrid, ojämna vindar över banan, trångt och
båtarna har samma kompasskurs men kör olika bogar och så vidare. 

Ingången vi hade till Saltsjöbadsregattan var att det här är precis det
vi inte är bra på. Vi vet att vi har fart i båten när det blåser men
båthanteringen sitter inte än och lättvind ska vi inte snacka om. Lätta
vindar är inte vår grej då vi inte tävlat i lättvind mer än ett race på
Kieler Woche som var vår sämsta prestation i fjol. Vi är dessutom,
förmodligen, norra Europas tyngsta 505-besättning. Vår grej är hård
stabil vind.

Nåja det här ska bli kul. Äntligen race på en sen säsongstart med en
riktigt kall vår. Vår träning så här långt i år har varit fem pass
ensamma på Öresund i lättare vindar med fokus på båthantering. När vi
lämnade tävlingssäsongen 2021 så gick vi in i 2022 med inställningen att
ha gjort 14 pass med båthantering innan vi ska ha några förväntningar.
Jens Biederer, från Hamburg, sa till oss att det svåra med 505 är speed
så om problemet är båthantering så är det bara 14 dagars träning så
sitter det var hans åsikt. Innan Saltsjöbadsregattan var vi uppe i sex
pass och vi har då åtta pass till på oss.


Att traila en 505 bakom en Toyota Avensis till Saltsjöbaden tog ganska
precis åtta timmar. Så långt funkar okej men längre vet jag inte om jag
hade pallat köra. Jag har gjort en karta som är så långt jag kan tycka
det är rimligt att åka.

Lördagen Race1 4-8m/s skiftande puffig nordlig vind. Efter att ha
diskuterat med Baggens Riddare #1 Ubbe Nyhammar om hur man gör på Baggen
så hade vi vår strategi klar. Efter att ha stått upp i båten ett tag och
kollat efter trycket på banan så bestämmer vi oss för vänsterkanten och
komma upp för babordshalsar mot kryssmärket. Start neråt läflaggen och
focus på fart för att slå framför de andra.  Det blåser mer än vi tror
så jag fäller masten lite till. Vi är bra med vid första
kryssrundningen. Länsen är i trapets jag inne i båten. Tre varv ger
många tillfällen för misstag i manövrar. Vi kör konservativt vid
nertagningar och tar tid på oss för att få bra upprundningar. Det är
tight i rundningarna. Vi har definitivt speed i båten och strategin
verkar vara okej. Vi slutar på 4e plats ganska tätt efter tvåan och
trean. Vinner gör Peter Bökmark/Martin Persson.

Lördagen Race 2 Vinden tar i lite till. Samma riktning samma strategi
fast mer satsning på Pin-End.  Vi tar starten vid pin end speedar så
mycket vi kan slår över fältet. Rundar först med marginal till tvåan,
full speed mot länspricken. Here we go. Gippar mot länsmärket satsar på
speed. Det blir lite kort vi får gippa en gång till och göra en
gipprundning. Gippen är precis avklarad och vi måste ta ner. Vi får ont
om tid i rundningen, babords spinnakerskot kommer runt rorkulten och de
andra kommer förbi innan vi är igång igen. Vi kommer i mål som 4a. Vi
grämer oss över rundningen men är nöjda med att definitivt vara med på
Baggen, vi ligger nu på 4e plats. Vinner gör Peter Bökmark/Martin
Persson.

Lördagen Race 3 Vinden droppar rejält och kommer och går mer. Nu gäller
det att vara ännu mer observant på trycket.  Malin Broberg och Johan
Röök tränger sig in vid startfartyget. Vi kommer för långt fram, vinden
vrider höger så vi kan inte backa med storen. Jag gasar över båten i lä
och faller ner i dess lucka och kastar upp båten strax över Franzén men
får för mycket skitvind för att komma igång bra. Slag över till
babordshalsar och går bakom tre båtar i lovart. Nu kör vi men mot fel
kant. Slag över mot vänster sida men det är många som är före. Vi kämpar
hårt och jag får kramp i armarna och benen. Riktigt jobbigt nu, får
segla lite på att återhämta mig. Vinden dör rejält på länsen vi plattar
ner. Drar fram masten innan rundningen. Lättvind! Plötsligt kommer det
rejäla byar igen och vi får flytta bak masten igen. Satsar på att det
blir byigt så jag har lite för lite rake när det tutar i. Så här efteråt
borde jag har sparat på krafterna med mer rake istället. Vi går i mål
som 7a. Ganska okej med tanke på att det var en kass start med många
slag och all kramp. Vinner gör Peter Bökmark/Martin Persson.

Lördagen Race 4 Här går det inte bra på vänsterkanten. Jag är otroligt
slutkörd när vi börjar sista länsen. I gippen kommer en rejäl rökare och
jag klantar till det med storskotet och vi går runt. Vi måste sluta
kappsejsa det blir 9e plats. Vinner gör Peter Bökmark/Martin Persson.

Söndagen Race 5 Lättvind på Baggen, vinden mer på ost. Kort bana är lagd
så här gäller det verkligen att vara med. Perfekt, precis detta vi
behöver träna på. Fokus på fri vind och undvika slag, hur man nu gör det
på Baggen. Vi kommer iväg så där men är med. Ingen trapets bara. Lite
problem med att få storen att tvista för babordshalsar. Är vinden vriden
i höjdled?  Vi ligger stundtals riktigt still medan de andra kör på
högerkanten. Vänster ger inge förtjänster. Vi blir hopplöst fast och går
i mål som sist. Samma problem som i Kiel.  Vi måste vara coolare med
vindskiften, segla på tryck och ha fri vind. I lättvind så har vi ingen
fartfördel heller så det blir mest till att försöka förlora så lite som
möjligt.

Söndagen Race 6 Fortfarande lättvind men mer ost. Vinden ser ut att
puffa uppe vid berget så vi satsar på att ta oss upp på hög kurs mot
höger sida.  Nu går det bättre. Så kallad brant inlärningskurva. Vi gör
en riktigt fin uppsegling på länsen genom att kolla bakåt och segla på
tryck. Vi är med på riktigt i lättvind.  Vi rundar kryssmärket, 75
grader för babordshalsar. Vinden höjdar ytterligare 10 grader till 65
grader. Båtarna bakom kommer upp i lovart. Vinden vrider emot till 85
grader. Dags att slå och jacka inåt? OK-jollarna framför seglar
fortfarande på hög, vi biter ihop och strax är vi på hög igen. Svårt det
här.  Vi närmar oss layline. Vi har gått långa benet hela vägen. Slag
över mot märket. Det här känns bra vi lyfter mer och mer. Båten bakom
med hemmaseglarna Tomas Lundberg/Oskar Lundberg går några båtlängder
till. Vi börjar få det tight och vinden vrider emot mer och mer och dör.
De får vind och kommer precis förbi innan rundningen.  Vi har en båt mot
båt kamp hela länsen. Vid målgången så lovar vi en sista gång för att
försöka gå om, de svarar och vi gippar mot flaggen som är närmst och går
om precis innan målgången.  Det blir en sjätteplats för oss i lättvind
på Baggen och det känns som en seger. Lättvindsdemonerna lämnar vår blå
båt en efter en.

Otroligt kul regatta. Att lära sig Baggen är nödvändigt om man är svensk
seglare. Saltsjöbadsregattan är en höjdare. Hoppas 505-klassen kommer
tillbaka hit 2023. Vi vill ha revansch då. 
