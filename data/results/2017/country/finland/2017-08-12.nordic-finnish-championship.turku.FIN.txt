http://www.int505.se/results/229-nordiska-i-abo-sa-nara

Som det slumpade sig fanns det inte en enda ordinarie besättning som
hade möjlighet att åka. Plan B fick sjösättas och som vanligt satt Lasse
och Per-Eric som spindlar i nätet och lyckades pussla ihop mig själv med
Ebbe och Galen med en, skulle det visa sig, potentiell men långt ifrån
trapetsvan finsk gast. Två svenska båtar körde alltså till slut på
färjan i Stockholm med destination Åbo.

Gast åt klassens dominant

Jag ska villigt erkänna att jag var lite spänd över att hoppa in i samma
båt som klassens dominant och under överfarten försökte jag lite
trevande fiska efter hur Ebbe och Olle brukade fördela jobbet i båten
och vad han hade för förväntningar på gubben i vajern. Ebbe visade sig
vara väldigt cool och sa ungefär att de brukade diskutera det mesta och
att det säkert skulle ordna sig bra för oss två också.

Fredag morgon kom vi tillslut till småbåtshamnen, ungefär samtidigt som
övriga Finland vaknade. Hamnen var alltså helt öde, men det var en fin
morgon, varmt och det lovade gott. Efterhand fick både vi och Galen
ordning på båtarna och tillslut dök även Galens gast upp och blev
introducerad till Fiven.

Första start var planerad till kl. ett. Soligt, varmt och mellanvind.
Perfekt! Det slog mig innan start hur otroligt trygg Ebbe var med sin
båtfart. Där vi normalt lite ängsligt testar vår fart var det uppenbart
att jag nu seglade med en rorsman som visste exakt vad som gällde under
dagens förhållanden. Men vi hade EM i färskt minne och kom ihåg Jukka
Nieminen och Antii Salonens fina resultat från Tyskland. Bland de
tretton startande båtarna vann de också båda de första seglingarna och
vi tänkte väl att ja ja, vi får väl försöka bli tvåa i alla fall. I den
tredje seglingen visade de sig dock vara mänskliga och istället spikade
8678 tredje seglingen. Ebbe och jag hade serien tvåa, fyra, trea, vilket
vi så klart var supernöjda med. Bra fart i båten, inte minst på
undanvindarna och ett ganska konservativt seglande var vår melodi. Galen
och Joonatan Hollmén bröt första och kom sedan tia respektive elva.
Kämpigt med nån som aldrig stått i trapetz.

Gästvänliga finnar

På land var finnarna som finnar förväntas vara fast lite tvärt om. Öppna
och otroligt gästvänliga. I klubbhuset, som påminde lite om Arkösunds
klubbhus, hade de dukat upp en generös buffé och efter en obligatorisk
bastu var det ett enormt välkommet arrangemang.

På lördagen stormade det i hela Finland utom i Åbo skärgård. Dagen innan
hade det varit fördel att hålla sig åt höger men nu var vinden lite mer
sydlig och istället gällde det att hitta trycken i de regnskurar som
passerade. 9069, Jari Hamström och Tuomas Laurila (som btw känns som om
de har kryssvinklar som en starbåt, ingen man vill ha i lä i starten…)
vann dagens första segling, 8927 var tvåa, 9193 trea och vi kom fyra.
Dagens andra började med cirka fem sekundmeter, men efterhand fick man
börja böja på benen i trapetzen, sedan sitta i båten och tillslut nere
i lä. Vinden tvärdog under länsen, men på en ö en bit ifrån oss
fladdrade en flagga strax igen. Vi skar åt det hållet, fick den nya
vinden först och kom tillslut i mål. Dessvärre ströks sedan seglingen,
antagligen för att maximitiden gått ut. Surt. Den nya vinden
stabiliserade sig ganska snart och när så småningom segling sex kom
igång var det 9193 som vann på nytt.

Måste säga att arrangören var föredömlig även ute på vattnet. Korta
väntetider och bra banor. Med tanke på att regattan är klubbens absolut
största årliga arrangemang med massor av klasser fungerade allt väldigt
smidigt. Åk dit är mitt tips om du får möjlighet.

Två spikar sista dagen!

Dags för sista dagen. Fyra båtar låg i någon slags jämn pole position,
varav vi var en av dessa. Nu hade det börjat blåsa lite mer. Första
seglingen rundade vi någonstans med kölapp men vi hade hittat ett
samspel på undanvinden och nu med lite mer tryck var det där vi hade vår
spets. Strax var vi i ledningen i den seglingen och faktum är att vi
lyckades krångla till oss två raka spikar.

Hysteriskt jämnt inför sista racet

Inför sista seglingen var det hysteriskt jämt mellan fyra båtar. Vi hade
i ärlighetens namn inte riktigt koll på hur jämt det var och vilka båtar
som hade vilka poäng utan körde på som tidigare och seglade vår egen
segling. Vi kom i mål som fyra och det innebar att vi också slutade fyra
i regattan. 9069 vann sista seglingen varför Jari och Tuomas också blev
Nordiska Mästare, och även Finska mästare. Galen ihop med Joonatan hade
kämpigt med slutresultatet efter en bruten segling och ett par
tjuvstarter.

Personligen var det väldigt inspirerande och lärorikt att segla ihop med
Ebbe. Mitt intryck var en väldigt fokuserad rorsman som inte gärna
släpper blicken från sina segel och som absolut vet hur man gör för att
få en Five att gå fort. Det blev samtidigt väldigt uppenbart att fart
i båten inte går att ställa in med en massa mätande eller att det på
något annat sätt är en quick fix. Det är oerhört mer komplext än så.

Optimister med sisu

Ett sista intryck måste jag också få berätta om. Ni vet, på en svensk
optimistregatta går det ju en Rib per jolle. Lite överdrivet kanske, men
jag tror inte någon svensk optimist har riggats av seglaren själv på den
här sidan millennieskiftet. I Finland lastar de upp emot 30 optimister
per släp och optikidsen, hör och häpna, både lastar av, riggar och
lastar på igen utan ett enda vuxet handtag. Jag tror till och med de
hade sina lunchmackor med sig i sin egen båt. Skulle det ens fungera på
svenskat vatten? Vad vet jag, men det kanske är just de detaljerna som
är den där berömda finska sisun?

Till slut, tack Ebbe för massa lärdomar och en väldigt trevlig regatta.

Lars Wester 
