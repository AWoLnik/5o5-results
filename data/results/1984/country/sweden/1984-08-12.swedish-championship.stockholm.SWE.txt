505 SM i Nynäshamn, 10-12 augusti, 1984 Arrangör: Stockholms 505 Fleet/Svenska
Trapezseglarförbundet

Ja, jag lovar att hjälpa dig att masta av och bottenmåla båten, måla om huset
nästa år och följa med till moster Agda som fyller 93 år i mars bara jag får
låna bilen i fyra dagar. Men nej nej och åter nej. Alla mina försök var
förgäves. Istället skulle jag, David, Allan, packning, sovsäckar, meckarlådor,
maskotar och allt annat trams skjutsas ner till Nynäs för att sedan hämtas åter
ett par dagar senare. Dvs strul med stort S.

Men nu var vi i alla fall på väg. Och efter den INTElektuellt stimulerande
resan utefter den vackra riksväg 73 var vi då framme i Nynäs. -Vart ska ni då?
frågar min far. -Ja öööh jag tror att det var här någon stans men kanske ändå
inte.

Efter lite trial and error hittade vi i alla fall hamnen. Vi såg den berömde
Staffan Eklund och försökte hälsa på honom, om vi haft tur kanske vi till och
med fått varsin autograf. Nu hade vi inte sådan tur, Staffan var nämligen helt
upptagen med sin mentala uppladdning. För er som inte sett Staffan ladda upp
inför ett viktigt race kan jag ge två nyckelord: Dricka öl.

Vi sökte oss vidare nedåt stranden. Där träffade vi på Göran Bobeck, Staffans
trapetsgast. Göran var ännu inte helt redlös så vi frågade honom efter vägen
till nattbostaden. -Det är jätteenkelt. Åk fram till järnvägstationen sedan tar
ni bara vänster, höger, höger, ...., rakt fram, upp och ner, fram och tillbaka,
och sedan svänger ni in på parkeringsplatsen så är ni framme. -Ja det där låter
ju enkelt tyckte vi, tackade och åkte. En sak visste vi dock. Det var till en
skola vi skulle.

Någon timme senare var vi framme. Så här efteråt kan det sägas att vi i alla
fall lärde oss en sak. Nynäshamn har två järnvägstationer.

Sedan var det bara att skicka upp trapetsgasten i en stupränna och bända upp
ett fönster för att ta sig in. Någon nyckel fanns inte, den hade några
göteborgare knyckt åt sig.

Resten av natten hängde vi framför en radioapparat och lyssnade på
direktreferat från sjunde seglingen i Starbåt i Los Angeles. Bara ett ord kan
beskriva den seglingen samt hela mångmiljon satsningen på OS-klasserna i
Sverige: PINSAMT.

Dagen därpå började allvaret med segelmätningar. Göran Söderström visade sig
dock vara en lättmutad man, så det hela förlöpte utan komplikationer.

På eftermiddagen var vi och några andra ute och kände på vind och vågor. Efter
middagen var det skepparmöte med välkomstdrink.

1:a racet. Vinden var nordlig 3-5 m/s. Efter starten delade fältet upp sig på
varsin kant. Läget verkade vara under kontroll ute på högerkanten. Då vred
vinden 20 grader åt vänster. Inte bra tyckte vi till höger medan champagnen
flödade och hurraropen ekade ute till vänster. Sedan var det inte så mycket att
göra. Ibland skymtade vi siffrorna i tätbåtarnas segel, ibland inte. Vinden
avtog under hela racet för att vara nästan obefintlig då vi gick i mål.

I väntan på 2:a racet och vind höjdes många röster för att åka in och spela
fotboll. Seglingsledningen var dock omutlig. Vi väntar. Situationen var
hopplös. Jag och David såg oss tvungna att liva upp stämningen lite. Vattenkrig
med Lasse Edström, som lämnats ensam i sin båt. Då Lasse inte förstod det
roliga med leken beslöt vi oss att borda hans båt för att förklara det hela,
närmare. Lasse var nu högröd inte bara i ansiktet och fräste som en katt. David
tyckte inte om Lasses sätt att förhandla så han gjorde visiten kort. Båten
lyckades David i alla fall välta. Stora applåder.

Efter ett par timmars väntan uppenbarade sig en liten ostlig bris.
Seglingsledningen tvekade inte. Iväg skulle vi.

2:a racet. Efter åtta tångruskor och tre varv tröttnade vi och drev hemåt. Två
eller tre timmar senare då vi kommit iland, plockat ihop båten, duschat, bastat
och ätit middag mötte vi de första seglarna som kommit in. Första båt hade
klarat maxtiden med en kvart tillgodo.

Kvällen tillbringades på skilda håll, vissa var ute på byn, medan andra satt i
skolans källare och spelade fyra i rad.

3:e racet. Nordlig möjligen nordvästlig vind 5-8 m/s och solsken, perfekt! Här
inträder en medelstor minneslucka som tyvärr också sträcker sig över 4:e racet.
Men jag kommer ihåg att det var fina seglingar med gott om vind.

På kvällen var det regatta middag. Eftersom David och jag var utan bil fick vi
alltid lifta. Denna kväll liftade vi med Kalle Nilsson. Han berättade i
förtroende för oss att han hade 8,9 cm bakåtsvep på spridarna. Lova att inte
säga det till någon annan. I övrigt sa han inte så mycket, förutom hur
five-gänget hade röjt på en krog i Finland 1853, och hur mycket bättre allting
var förr. Men det brukar ju alla gamlingar säga så det är inte så mycket att
fästa sig vid.

Väl framme vid restaurangen påbörjades middagen. Lagom till kaffet utbröt
SM:ets höjdpunkt: Sångartävlan. Med sång i detta fall avses alla läten som är
möjliga att frambringa, med något undantag. Eftersom alla vet att framsidan av
Sverige är överlägsen i alla avseenden, förvånar det nog ingen när jag berättar
att framsidan vann överlägset.

Efter middagen spred sig skaran. Några satt kvar och analyserade seglingarna
och annat medan andra gled över till puben eller diskot. Efter mycket ljug och
många öl pallrade jag mig hem till skolan. Där visade Ebbe en film från VM-74 i
Marstrand. Mycket vind och ännu mera vågor. Minnena från NM i början på juli
kom igen. Tänk om vi kunde få lite sådant här!

Då jag tittat ut genom fönstret dagen efter gnuggade jag mina ögon. Det var för
bra för att vara sant. Solsken och allanbrall. Wow vilken orgie det skulle bli.

Under utseglingen avtog vinden dock. Detta var kanske tur eftersom det var
frånlandsvind.

5:e racet. Nordlig vind 8-(12) m/s. Vi hade nollkoll i början och var sedan
hjälplöst efter. Enda gången vi såg täten var på andra varvet när vi kryssade
och de länsade.

6:e racet. Titeln stod nu mellan Ebbe/Olle och Kalle/Bengt. Spänningen var
olidlig, skulle titeln gå till Sveriges fram eller baksida? Ebbe och Kalle
leker katt och råtta i starten. Vi andra åker omkring och tittar på. Efter ett
par omstarter skickas fältet iväg. Vinden hade nu avtagit till ca 4 m/s.
Vindvriden varade ungefär en halvtimma, varannan kant på varannan kryss.
Somliga lyckades pricka in denna rytm, medan andra inte.

Kalle vann i alla fall totalt med Ebbe på andra plats. Staffan Eklund och Göran
Bobeck belade 3:e platsen.

SM:et avslutades med prisutdelning. Alla fick pris och ingen var ledsen för
det. Avslutningsvis kastades Kalle och Bengt i havet. Var det någon
fotbollsmatch i år? Ingen vet, men en sak är säker, om det hade varit en så
hade Stockholm vunnit med 27-0. Minst!

 

Glad Påsk önskar AP (Anders Peterson)


