505 NM '83 □ Helsingfors, Finland


Staffan Eklund/Anders Eklund (KSSS)Eller det gröna helvetets återkomst

En helg i början av juli anno -83 drog cirkusen iväg igen. Allt var
ungefär som vanligt frånsett att lekredskapen lastades på taket
i stället för på släpkärra. Bilresan var för dom flesta mera lagom än
vanligt, nämligen bara till stadsgårdskajen. Inte ens göteborgarna
behövde färdas långt, eftersom de aldrig åkte. 

Vad som hände på den färjan vet jag tyvärr inte, men med ledning av
tidigare erfarenhet kan jag dock skapa mig en ganska klar bild av
situationen: Efter att ha ätit befinner sig hela gänget i närheten av
baren. Lasse E. berättar högljutt för alla som vill lyssna om hur de
tappade 49 båtar i en rundning i San Fransisco, under tiden som han
diskret håller ett vakande öga över Oskar som blir allt fullare, och med
ett signifikativt brett leende bjuder upp Anneli på dansgolvet. Micke
diskuterar tunnlar och segel med Staffan som artigt lyssnar. Faste häver
öl efter öl och lyssnar med ett halvt öra till Göran S's anekdoter från
tiden då det begav sig.

Men som sagt, jag var ju inte där så jag vet inte. Ekonomiskt något tärd
efter solskenssemestern i Kiel veckan innan, valde vi ett
lågprisalternativ via Kapellskär. Där blev vi genast utsatta för en
skäggig idiot i grön overall: "-Hur fan ska ni komma ombord, ni är ju
för helvete tre meter höga," upplyste han oss artigt. Rorsman ansåg det
meningslöst att diskutera, och tyckte dessutom att Ålands hav kunde vara
ett utmärkt träningstillfälle, varför han raskt slängde åt mig
trapetsbältet och började att metodiskt stuva ner bilen i ruffen. Efter
att jag desperat strukit skägget medhårs en stund, blev det i alla fall
en lucka mellan två bussar och vi var på väg.

Rorsman vann lottdragningen om vem som skulle köra de 12 milen
i Finland, och försvann ner i baren och in i dimman. Ålands skärgård var
både vacker och spännande, där den bredde ut sig inför mina ögon. Jag
drömde om sol och lugn kölbåtssegling mellan kobbarna, med en vacker
kvinna behagfullt utsträckt på fördäck i stället för en skäggig slusk
som skriker på en bara för att man inte lyckas haka i spinn bommen på
0,8 sekunder. Åter till verkligheten efter att ha blivit nertrampad av
en hord pensionärer på väg till tax-free butiken, begick vi ett
smörgåsbord innan det var dags att köra iland i Åbo och bege sig till
den finska huvudstaden.

Yachtklubben visade sig vara en riktigt hyfsad anläggning, med dubbla
ramper vid en liten skyddad hamnbassäng, gott om plats på land och
restaurang "Blue Peter" mitt i alltihopa. Restaurangen visade sig vara
väl dyr, men det var faktiskt det mesta i Finland. Precis som i Tyskland
så fanns det heller ingen filmjölk, ska man verkligen behöva släpa med
sig denna nog så viktiga "grundfärg" hemifrån till dessa okultiverade
stater? Nåja, dom hade öl.

I hamnen mötte vi en herre som såg precis ut som en hamnkapten,
Vegamössa, skägg och svag spritdoft, varför vi artigt bad om hjälp med
upplysningar om tältplats etc. Han såg dock helt oförstående ut varför
vi övergick till att tala engelska. Detta gav ingen som helst respons,
och efter att ha försökt med finska, ryska, lettiska och bräkt som en
Onsalabonde (vilket jag inte alls behärskar) så uppstod en pinsam
tystnad. Emellertid klövs hans väderbitna ansikte snart av ett brett
flin, och på sedvanligt sjungande svenska hjälpte han oss tillrätta,
förnöjt skrockande.

Tältplatsen utgjordes av en sandig udde med en tunn barriär av träd runt
om. Dessa träd hade en märkvärdig förmåga att susa och brusa så högt att
man varje natt oroligt vred på sig i väntan på det till synes
ofrånkomliga brallarköret kommande dag. När man sedan släpade sig ut på
morron så var det bara för att konstatera att vindmätarn vid klubbhuset
visade på 4,8 m/s.

Ebbe Rosén/Göran Söderström (KSSS)I hamnen återförenades vi med en grön
skapelse som var återköpt till hemlandet efter ett par års vistelse
i Sverige. Där utmärkte den sig bl.a. för att ofta visa fel gröna sida
upp. Det är min absoluta övertygelse att en Parker är rank. Båten var
rejält ommekad av sina unga entusiastiska ägare. Vår målsättning var
helt klar: "-Dom får inte komma före oss!"

Vad som hände på sjön har jag lite svårt för att i detalj erinra mig.
Eklunds plöjde på i god stil och tog hem det hela. Falukropparna kom
ideligen tvåa och befann sig slutligen på en sammanlagd andra plats,
till våran och inte minst deras egen stora förvåning. I förvirringen
sålde de båten och emigrerade (åtminstone rorsman).

Vädret var oftast vackert, lite svalt och med mestadels lagom vind så
kassaskåpen kunde sträcka ut sig i sin trapets och se kvartisarna halka
ner åt lä. Arrangemangen var goda, och ingen som senare var i Karlskrona
vill väl klaga på långa utseglingar. Möjligheten att kunna luffa någon
ända till Ryssland lockade, inte minst Lasse E var väldigt sugen minns
jag.

Våra värdar bjöd på välkomstdrink i restaurangen första kvällen men de
snåla svenskarna drack bara den, och drog sig sedan till tälten för den
avsevärt billigare "båtspriten". Betydligt mer uppskattat blev den
bastukväll som anordnades påföljande afton. När man väl äntligen
lyckades hitta det idylliskt belägna huset på udden kunde man efter att
ha bastat hänge sig åt en orgie i korv och potatissalladsätning, med
rikligt med gott öl därtill. Suveränt!! 

Bland övrigt socialt minns jag särskilt ett besök på en rysk restaurang
i Helsingfors. Förhoppningen att få prova en björnstek sprack när vi såg
priset: "Äkta kontrollerad björnstek 360 MARK". Men oxfile' a la Krim
med tre sorters sås och saffransris för 50 MARK var mycket god.

Avslutningsvis improviserades en grillfest i samarbete med danskarna.
Tillställningen blev mycket lyckad med korvätnings tävlan och ölhävning.
Det hela pågick långt in på natten och det var frapperande vad fort man
lär sig danska, bara man dricker lite öl till.

Lars 'LEX' Lexell
S7296
